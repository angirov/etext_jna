[412] [t.rtiiya.h pariccheda.h]

katha.m puna.h svasa.mvedanamaatrasthitau hetuphalabhaavasiddhi.h, yata.h prak.rtaphalahetupaddhatir avadhaanabhaajaniibhavatu | tathaa hi, na puurvaa na paraa naapi tadubhayavaasanaaprasuutaanusandhaanaruupaa buddhir asmaad idam iti bhedagraha.naantariiyaka.m hetuphalabhaavaanubhavavyavahaaram avatariitu.m "saknoti, sarvaasaa.m svavinmaatramayatayaanyadiiyavaartaaparicayaanupapatte.h | yady api caadya dhiyaavadhimaatram adhigata.m tathaapi naavadhimat, parayaa caavadhimad eva naavadhi.h | anusandhaanadhiyaa tu naikayaapiiti ko 'para.h pratipattaa | avadhir avadhimad ity api tadbalaad eva yasmaan naikam api vi.saya.h sata"s ca tayor api "suddhasvaruupam eva vi.saya.h |
etena puurvaaparabhaava.h pratyaakhyaata.h, puurvaaparatayaapi kayaacid grahaat, yena tadaatmaka eva hetuphalabhaava iti manorathasiddhi.h | na hi pratyak.sasyaatra vyaapaara.h, bhinnapratiitabhaave puurvaaparatvaader duuriik.rtatvaat | athaapi syaat, krame.nodayaat puurvaapariibhaavas taavad asti, tata.h puurvaaparaa buddhir aatmaana.m puurvaaparam evaanubhuutigocariikaroti | vimar"saakaaravirahaat tu "sabda eva paramapravartita.h | na ca (87b) taavataa vastvanubhavahaani.h, na hi naama ruupa.m vastuunaam, tad api pa"scaad anusandhaanabuddhyaa pravartate | na ca taavataa tasyaa.h svavedanak.sati.h | svasa.mveditaiva hi paratra baadhakam upasthaapayati, puurvapuurvaahitavi"si.s.tasa.mskaaradvaare.na niyatapuurvaaparabhaavabhodaka eva ca hetuphalabodha iti |
atrocyate,

anaatmasa.mvittyabhimaanakaale samastam etad vyavahaarayogyam |
svaruupasa.mvittiparaaya.natve kva bhedapuurvaaparabhaavayoga.h ||
bahir yathaa bhinnadhiyaa grahaarha.m paraspara.m tasya tathaa bhidaapi |
tathaiva puurvaaparataapi no cen na baahyam asty eva ca baahyamaana.h ||
[413] baahyasya puurvaaparataa yathaiva tathaa dhiyo 'pi graha.na.m svaya.m tu |
sm.rti"s ca sa.mvaadavatii dvaye 'pi ki~ncitkaro naanubhavo 'nyathaa hi ||
tato 'nusandhaanadhiyaa vyadhaayi yat svasiddham evaapramayaapi tat kila |
pramaavataare tu paraapravedane sphu.ta.m viyaccitra.nam iid.r"sii sthiti.h ||
na ko.s.tha"suddhyaapi tathocitaa sthiti.h yato na jaatu pratipattigocara.h |
kadaapi kenaapi hi d.r.s.tam anyadaa saheta sandeham abaadhita.m yadi ||
kramo 'pi tasmaad avasaaya paddhati.m vinaa na so 'py andha ivaanyavedane |
tato bahirvipluta eva na pramaa na vipluta.h svaatmani tatra na krama.h ||
tathaa dhvaner eva na siddhir ity asat paraapariibhuutam apiik.sita.m na hi |
parasya vittir na na caatmano bhrama.h bhrame 'pi na svasya tathaa vivak.sitam ||

nanu hetuphalabhaavavilopas tvayaapi katha.m saadhya.h, pramaa.naabhaavaat | na hi pratyak.sa.m ni"scaayakam, avikalpatvaat | naapi vikalpamaatram, atiprasa"ngaat | pratyak.saje li"ngaje vaavasaya.h svakaara.nasyaarthasya ni"scaayaka.h pratibandhaad iti cet | pramaa.nasiddha eva tarhi hetuphalabhaava.h katha.m baadhya.h syaat |
tad ayuktam | na hy eva.m pramaanasiddhir upapaaditaa bhavati, pratyak.sasya hetuphalabhaavagrahani.sedhe 'prav.rttini.sedhaak.sepaat | paropagamaapek.saayaa.m na ca svatantrasiddhi.h, prasa"ngasyaasaadhanatvaat | kevala.m parasya prati.sedhapratibandhamaatram upasa.mhared ayam upanyaasa.h |

[414] yadi heto.h kuto 'pi syaad baadhaa hetuphalasthite.h |
sa eva hetur atha na siddhaa hetuphalasthiti.h ||

tathaa ca,

na hetur astiiti vadan sahetukam (corr.: sahetukram) (***)

ityaadi | na ca parasya ni.sedhapratibandhe k.rte svaya.m sadvyavahaarasiddhi.h | atha parasyaapi paraamar"sasiddhipratibandha eva, na kenacit pramaa.nena hetuphalabhaavasiddhir iti naasadvyavahaarasiddhir iti cet, na, pare.na tanmaatrasyaivaarabdhatvaat | sattaavyavahaaro 'pi hi prasaadhakapramaa.naadhiina.h siddhas tad yadi hetuphalabhaave 'pi ki~ncit pramaa.na.m syaat, syaat tadbhaava.h | tadabhaave katham e.sa iti | tad aya.m hetuphalabhaava.h kvacit kadaacit upalambhasambhaavanaavinaak.rto bahirarthena saardha.m niratyayaam maitriim aavahati |

baahye do.saantarasyaapi sambhavaan na tuleti cet |
duu.sa.naantaram atraapi yathaabhaa.syak.rtoditam ||
vinmaatraanavataare 'pi suutravaarttikayor gira.h |
tathaiva (88a) balanaad bhaa.sye svakasvaatantryabimbanam ||
naiva.m vaa ki.m na baahye 'pi do.so 'ya.m kevalo mata.h |
yadi baahyo 'nubhuuyetetyaadi yatno 'nyathaa katham ||

tad asya tanmaitriik.rto vidhi.h prati.sedho vaavadheyo dhiimataam astu, kim apare.na | nanu tathaapy ata upapatter etad aayaatam iti nigamayato 'pagata eva hetu.h, ava"sya.m caantato 'nupalambho 'pi samaa"sreya.h, tat katha.m hetuparihaare.na ka"scid yuktinyaasa.h | na hi taad.rkprastaave "sakya.m muukena sthaatum ||

bruvataa niyata.m ki~ncit saadhya.m vaa baadhyam eva vaa |
tatraahetu.m bruvaa.nasya svavyaapi pratyaya.h katham ||
tato dustyaja evaaya.m sattaa hetuparigraha.h |

[415] ki.m ca svavacanavyaahatam apy etat, ato hi vacanaad arthapratiitir asya syaad iti vacanoccaara.nam a~njasaa (aa~njasaa ?) hetuphalabhaavaabhyupagamanaantariiyakam iti katham apavadet | api ca, hetuphalabhaavaprabhaavitatvaat sarvavyavasthaanaa.m praa.naprayaa.nam aayaatam etasmin mata iti | etad apy asa"ngatam | na hi sarvathaadhyavasaayasiddho 'pi naasti hetuphalabhaava iti, ki.m tu tattvata.h | tato,

yaavat prak.rtyaa bhraantasya vyavahaarasya na tru.ti.h |
taavat tathaa tathaa hetor upaadaana.m na du.syati ||
svavittimaatrasidhyartha.m yathaa hetuparigraha.h |
tathaa tannaantariiyau ca kaaryakaara.nanihnave ||
vyavahaaraprasiddhaa ced astu hetuphalasthiti.h |
adhyak.sasiddhaa yadi tu mucyataam aatmavedanam ||

na khalu puurvaaparabhaavavyaapibhedagraha.navirodhini svasa.mvedane ca sthiti.h puurvaapariibhuutahetuphalasvabhaavavedana.m ceti sacetasaamaadaravi.saya.h, tadvara.m hetuphalagraha.nam aa~njasa.m m.r.syataa.m vij~naanavaadavyasanaparityaaga eva yukta.h | tato yathaa prakaa"saadihetavo niraalambanasaadhanaa.h sa.mv.rtim aa"sritya vyavahaarasmaara.nopayogina.h, tathaa "saktisaadhanaanyaapi pramaa.navacanaani na virudhyante | bhedagraha.napuurvaka"s ca hetuphalabhaavo vidita.h saa.mvyavahaarikasya | abhedagraahi.ni pratyak.se upajaate svayam eva parigalati, kadaacid abhedam eva na g.rh.niiyaat | tatra dvayor api vaadinor yaavad dhetuvyaapaaraparisphura.na.m (yaavad dhetuvyaapaaraparisphura.na.m) taavat saadhu, sa.mv.rtisthitayor eva vivaadaat | tatra ca hetum antare.na kva siddhivaartaa | tarhi hetunaa hetvabhaava.h saadhya iti hetur aatmaanam apaakarotiity artha.h syaat | naaya.m virodha.h, paramaarthe taavad dhetor evaabhaavaat |

eva.m sarvavyavasthaanaa.m vilopo 'pi na baadhaka.h |
kramaat sarvaprapa~ncopa"sama eva "siva.m yata.h || 
(The same verse can be found in MKV 4,11; MK 25,24)
sarve hi vastusambandhaa.h phalahetutayaa gataa.h |
pratiityotpannataamaatra.m nira.m"sa.m svavidaagatam ||

sa.mv.rttau tu hetur api san saadhyam api saadhayati, vyavasthaa api svasthaa.h | kvaatmavadhopaalambha.h |

[416] yathaa baahya.m graahya.m sahitaparapuurvasthiti 
tathaa yathaanyat tadgraahism.rtim api tathaa samprathayati | 
yadaa muulaanve.se prayati vidhuraa.naa.m sthitir iya.m 
prapa~nco 'ya.m citra.h katham iva tadaapahnavasaha.h ||

iti sa"ngraha.h ||
katha.m tarhi hetunaa hetvabhaavasiddhir iti | ayam asyaartha.h | hetudvaaraayaataparamaartharuupaanukaari.ni (88b) vikalpe ya.h puurvaaparaakaaravirahapratibhaasa.h sa eva hetuphalabhaavagrahaabhaava.h, tata.h savyaapaarapratiitataam upaadaaya nirvyaapaaro 'pi svapratibhaasa etasmin savyaapaara iva lak.syate | tata.h sa hetur hetvabhaavahetur iti prakhyaati.h | na ca kalpanaakaaravivartavi"se.saad anyas tattvaabhyadhigagopaaya.h | na tu svavid ekalak.sa.naparamaarthani.s.thaayaa.m kasyacit kvacid vivaada.h, saadhanaduu.sanaavataaro vaa | sa.mv.rttau ca tasya duurabhaave 'pi katha~ncit tadaakaarasphura.nam eva "sara.nam |
ata eva ca vacanaad arthapratiiti.h syaad iti jaanaanasya hetur naastiiti prayogas tattvata iti vi"se.sa.naapek.sa eva | tathaa ca na virodha.h sarvathaapahnave tu syaad e.sa do.sa.h, yathaa avaacaka.h "sabda.h, naanumaana.m pramaa.nam iti, tatraapi tattvata iti vi"se.sa.naan na kvacid vyaadhaata.h anumaanam apiindriyapratyak.savat sa.mvyavahaarata eva pramaa.na.m, na tattvata.h, sambandhagraha.naadyapek.satvaat | na ca svavinmaatram anena tac ca "sakyam, svabhaavahetaav apy anvayavyatirekayo.h pratiitibhedasaadhyatvaat | sa.mvaadaac ca praamaa.nyam, na ca kvacid bhinne vastuni sa.mvaada.h | tasmaat svavedanaatiriktasya praamaa.nya.m saa.mv.rtam eva, tathaa hetuphalavyavahaaro 'pi saa.mv.rta eva, ekapratiitikatvaad ubhayo.h,

na paratra yathaa maana.m tathaa hetuphale ca na |
yathaa ca hetuphalate paratraapi tathaa pramaa ||
tat kasmin bharam aadhaaya maanasiddhir ihocyate |
tattvato 'nyagrahaasiddhe.h sa.mv.rtau siddhasaadhanam ||
avicaaritaramyaa dhii.h sa.mv.rtir yaavad anyavit |
uttarottaradhiigraahya.m tattva.m syaad yaavad advayam ||

[417] idam ato jaatam iti ca, 

li"ngaat paravido vaasya vikalpasya samudbhava.h |
iti sa.mv.rtir eveya.m vyaapaara.h svavido 'tra na ||
tathaabhimaanamaatra.m syaad anusandhaanadhiir api |
tato 'bhimaanamaatraad yat siddha.m saa.mv.rttam eva tat ||
yaavac ca sa.mv.rtis taavad dhetvaadiniyama.h sthira.h |
ani.s.taparihaare.na prav.rtti"s ca na du.syati ||
atha "sakti.m vinaa na syaat saiva "saktes tu sambhave |
saa.mv.rtatvakathaa mithyaa "sabdabhedena ki.m phalam ||
kevala.m hetuphalayo.h sahya.m baahyatvam eva na |
biijaakaaradhiyas tu syaad a"nkuraakaaradhiir iyam ||
tayos tarhi dhiyor hetuphalabhaavavido dhiya.h |
bhedabaahyavid evaasau "sabdabhedena ki.m phalam ||
abhede dvaitavirahaan na hetuphalataasthiti.h |
te eva vaa dhiyau syaataa.m vyatirodhavirodhike ||
na puurvaa na paraa buddhir naatmaa tadgraahako 'para.h |
pa"scaad vikalpo graahiiti "salyo je.syati paa.n.davaan ||
yadi "saktigraho baahyagraho 'py astu hriyaatra kim |
atha nyaayaruco rucyaa mukti.h "saktigrahasya ca ||
d.r.s.tam ity avasaaya"s ced bahir apy (: a.sy) e.sa vidyate |
svavinni.s.thaiva baahyasya baadhaa saiva phalaa"ngayo.h ||

tathaa ca suutram,

hetupratyayavyaav.rtti.m kaara.nasya ni.sedhanam |
cittamaatravyavasthaanam anutpaada.m vadaamy aham || (***)

[418] anutpaadam iti phalani.sedha.h | cittamaatrastitir (89a) eva hetuphalani.sedho vyakta.h |
hetunaiva bhavato yadi v.rttir yaavad eva bahir adhyavasaaya.h |
yaavad aatmamatir apratibhaavaad vyaap.rti.m na parato na tu yadvat ||
naanumaanam apahaaya nir.nayo naanumaa ca paramaa.m vida.m vinaa |
sva.m para.m ca vinihanti saa yathaa sva.m para.m ca mama hetavas tathaa ||

ruupatrayaniruupa.navi"suddhasaadhanaprabhava.m prak.rtyaa bahirmukhaprav.rttikam anumaanam anyavittinaantariiyakam api parabodhasaadhanaaya saadhaniikurvanta.h kvacit prakara.ne tadarthaanuvaadinam eva virodhaduu.sa.nena codayantiiti ka e.sa nyaaya.h | kevala.m yathaa p.rthagjano naanumaanapraamaa.nya.m parih.rtya jiivitu.m "sakto dvaitaabhinive"saat, tathaa tadavasthaapitasatyaadhimok.sam api | ya eva ca tatsiddhasvabodhamaatrataayaa.m satyaadhimok.sa.h sa eva baahyaanumaanayor apamaana.h | na ca tathaa sthaatu.m "sakyam, anyathaa tadaiva saadhyasiddher abhyaasalak.sa.naprayaasaniraasaprasa"ngaat | tatas ta eva viplavamahimna aatmaadhimok.saad iva prav.rttau saak.saatkriyaalaabhe prati.siddha.h sarvatrago dharmadhaatur iti naanumaanasyaapalaape puna.h pratyaav.rtti.h k.sii.nendhana"sikhina.h k.saye 'pi bhasmavat | ata eva, niraalambaa pra"saamyatiiti sa.mv.rtisa.mj~nitaa vikalpabuddhir ity artha.h | ayam eva caartho hetuphalavicaaraprastaave anuudyate, naadhika.m vidhiiyate | yaavad eva bahirmano 'numaana.m ca, ayam eva hetuphalasviikaara.h, tadaiva tadaa"srayasyaiva li"ngasya, parok.se j~naapakatvaat, tatpratiitau kaarakatvaat | ya"s ca pa"scaad aatmavedanamaatrasthitau tatparibhava.h sa eva hetuphalabhaavasyeti kim atraabhinive"sena | katha.m tarhi vij~naanavaade vaarttikakaarasya kaarakaj~naapakavyavasthaa | satyam avaantaravyavasthaamaatram etat | ata eva buddhir aa"sritya kalpyeteti vacanariiti.h | tattvani.skar.se tu,

[419] a"sakta.m sarvam (PV III 4) ityaadi | tad aya.m artha.h, advaitaadarvaak, pratipaadyajanasya m.rdumadhyaadhimaatrabuddhibhedaad yathaa tathaa vaa vyavasthaa kriyeta, krame.na matipaa.tavaat tatra tatraanavasthitaav advaite vi"svaasa.h | ata evottarottaraparamaarthavat sa.mv.rter naanaatve 'pi tadapek.so hetuphalabhaavaavataaras trividhapratyak.saanupalambhasambhava eva tattvam | svaabhiprete 'pi va~ncanaa maa bhuud iti tata.h sa.mv.rtyantaraad iyam eva sa.mv.rtir upaadeyaa, na punar aparamaarthaabhinive"saavi"se.se 'py adhamaa, abhipraayasa.mvaadetaraabhyaa.m vi"se.saat | tad ayam aparyanuyoga eva katham apramaa.naat pratiitimaatraad arthasiddhi.h ki.m punar vicaarabaadhitaad iti | na hi tatra kaacid arthasiddhi.h puru.saparito.samaatraad anyatra | yaad.r"sii saa pratiitir eva pratiiti.h, tathaanarthasiddhir evaarthasiddhir iti yak.saanuruupo bali.h | yady aaryah.rdayaanurodha.h, asmadiiyah.rdayena tu sarvam asti, nipu.nena tu pratipattraa tathaa pratipattavyam, yathaa parito.samaatre 'pi vipralabhyeta | ata evaaha; (89b)

saa.mvyavahaarikasya ceda.m pramaa.nasya ruupam uktam ityaadi (PVin I 100,20)

tasmaan na saa.mvyavahaarikasya pratiniyatasaadhanaanusaarado.sa.h, anyasya kva paritar.sa.h | nanv asmanmatena taavat sarvam asti, tattvasaak.saatkaari.naa.m tu naastiiti kvaavasthaanam astu |
satyam,

j~naatatattvasya loko 'ya.m ja.tonmattapi"saacavat |
j~naatatattvo 'pi lokasya ja.tonmattapi"saacavat ||

tad atra svaatantryam icchaayaa.h |

lokasyaasatprakaa"s ced vyavasthaato 'stu naa~njasaa |
svaabhaasakalpanaad anyad dhetvaader na hi bhaasanam |

tasmaat tattvata.h kaaryakaara.nabhaavaabhaave 'pi sa.mv.rtaava"sakyaparihaaratvaat katham anavadheya.h | prak.rtasya phalasya hetusambhaaraat sambhava.h, saa.mvyavahaarikasyaiva tadanu.s.thaanaarthitayaa tadanusara.naat | tattvasaak.saatkaari.nas tu yathaa na hetuphalabhaavasiddhi.h kvacit, tathaanu.s.thaanam api na kvacit | katham anarthakaari.na.h sattvam iti cet? na, asmadapek.sayaa svak.sa.naak.sii.naparaarthakriyaaprabandhaavicchedaat | [420] tattvatas tu prakaa"sa eva vaastavii satteti vyavasthaapita.m citrasyaiva ruupasyeti sthitam |
nanu tathaapi,

citra.m tad ekam iti ced ida.m citratara.m tata.h | (PV III 200cd)
tata"s citratama.m ceda.m yad bhedana.m mitha.h || 

naanaakaara.m hi citram abhidhiiyate, tata.h parasparaviruddhadharmaadhyaasinaam aakaaraa.naa.m katham abheda.h | bhedo 'pi tarhi katham ekavedanaantargataanaa.m bhinnasantaanavat parasparam asa.mvedanaat ekasyaiva kasyacit pratibhaasaprasakte.h | tad ayuktam, viruddhadharmaadhyaasasya tadavasthatvaat | tasmaad anekam evedam, abhinnopaadaanajanyatvaat tu parasparam adhyak.sabhaava.h saahityapratibhaasasvabhaava.h | santaanaantarabhuvaa.m tu buddhiinaam abhinnopaadaanataavirahaan naativyaapti.h |
atra cintyate,

ekopaadaanataa taasaa.m naanaatva.m kim apohati |
naanaatvaad eva caanyonyavedana.m taasu ne.syate ||

na hi sa.mvit parasa.mvidam aavi"sati | ekasa.mvidargalavigamaad eva ca svaparavidaam anyonyavedanaapavaada.h | sa caapracyuta.h prastute 'piiti na vi"se.sa.h | nanu saahityapratibhaase vyavasthaapye kim ekasa.mvidaave"sena, saadhyavirodhinaa tam antare.naapi k.sater abhaavaat | nanu saahityam ity api sahacaaramaatra.m tadde"sakaalopaniyate lak.sa.na.m khyaatam | pratibhaasa"s ca te.saa.m svasvaruupasaak.saatkara.nam iti naanyonyavedanam upapaaditam, santam asamagrasannihitaanekapuru.savat | tata.h parasparasa.mvidaave"sa eva parasparavedanavyavahaaropayogii kim atra saahityamaatre.na | atha sarve.saa.m sarvatra pratibhaasa eva saahityapratibhaasa"sabdenaabhimata.h, tadaa saahityapratibhaase 'pi saadhye viruddha.h sarvatraikasa.mvidaave"sa iti riktaa vaacoyukti.h | tadarthatve hi sahaaya evaayam |

ekasa.mvidi naanyonyadhvani"s cet tadapahnave |
pratiitir eva naanyonyam arthado.so 'tra du.rsaha.h ||

[421] maa bhuud vaa saahaayya.m saahityapratibhaasasya tu parasparapratibhaasaarthatve (90a) abhinnopaadvanatve 'pi bhedaani.sedhaat, na hi svasa.mvitparasa.mvidam aavi"satiity atra duu.sa.ne kim uttarii.m k.rtam iti na vidma.h, paryaayamaatragho.sa.ne vi"se.saapo.sa.naat ||

ekopaadaanabhaave 'pi na hi taa.h sahitaa api |
aavi"santi mitho vittim anyathaa bheda eva ka.h ||
svavidekanimagnaastaa na sp.r"santy anyasa.mvidam |
saak.saatkurvanti caanyonya.m kim apy etan mahaadbhutam ||

api ca,

upaadaanaabhedaad vyatiparicaya"s ced varam ata.h 
svabhaavasyaabhedo bhavatu na tu bhinne 'py anubhava.h |
tathaikaa saamagrii yadi niyatavastugrahasaha.m s.rjec 
cetas tat ki.m bhayam ubhayathaa lak.sa.nahate.h ||

eva.m hi saty utpattisaaruupyaabhyaa.m yad graahyalak.sa.na.m tasya duu.sa.naad bhiitir na kaacid, bahirarthavaadino 'nyathaiva graahyagraahakabhaavasya sulabhatvaat | tatropaadaanaabhedaat parasparam anubhava.h sarve.saam anubhavasvabhaavatvaat | ekasaamagriijanyatve tu ja.taanubhavayo.h pratiniyata.m vedyatva.m vedakatva.m ca syaat | tatpratibandhaac ca naatiprasa"nga.h | atha ja.tasyaapi tadaanii.m sphura.naat kuta.h pratiniyama.h | ja.topaadaanatvaad eva graahya.m, tad anyad graahakam iti | indriye.naativyaaptir iti cet, na, saamagriisaamarthyaad eva niilasyaiva vedyatvenotpatte.h |

sahabhaavitayaanyonyam upakaaraviyogitaa |
taadaatmyavyativ.rtti"s ca yuvayor ubhayor api ||

atha prakaa"sotpatte.h saadhaara.natvado.sa iti cet | vedyatvenotpattir na prakaa"satvena | kim ida.m vedyatvam iti cet | svasa.mviditayo.h kim ida.m parasparavedanam iti samaanam | atha na vedyatva.m prakaa"sotpatter anyad iti cet | tathaapi saadhaara.natva.m saamagriibalaad eva parihari.syate | athaikaruupatvaad vastuno niilatvavat prakaa"senaaprakaa"senaapi nanv asaadhaara.nena abhuutvaa sthaatum a"sakyam | "sakyam eva saamagriibalaad iti tuu.s.niikaam aasyataam |

[422] atha pramaa.navyaahato 'yam artha iti kva saamagryaa.h "saktir upaniiyataam | yas tarhi tadavataaram api naapek.sate svaruupaniruupa.ne svayam eva parigalati, tatra katham upaadaanaabhedanirde"sa.h | na hi dvayo.h prakaa"sayor utpannayor ekenaanya.h prakaa"syate, ekasyaanya.h pratibhaati, ekasmin veti kaacid arthasa"ngati.h | yathaa hi pradiipasya svaprakaa"sa.h katha~ncid vidito j~naane tadanusaare.naanugamyate, tathaa na pradiipaanaam anyonyaprakaa"sataapi kaacid upalabdhaa | tato yathaa diipena diipaantara.m prakaa"sitam iti viplavas tathaa j~naanena j~naanaantaram iti | tat kasminn arthe ekopaadaanam uttaram astu | etena svasya vedanam ity ayogavyavacchedasyaapi (: ayogavyacchedasyaapi) naapahnava evaativyaaptiparihaara"s cet? sulabha ity api nirastam, paravedanaarthasyaivaaprati.s.thaanaat | paraprakaa"so 'pi d.r.s.ta iti cet | so 'py aprakaa"sopaadaanasya prakaa"sak.sa.naantarajananadvaare.nety anavasara eva j~naanadiipaadi.su | yas tu tatraapi sahabhaavinam aaloka.m pa.tasya prakaa"sakam icchati so 'pi na lokaadhyavasaayamaatre.na tattvavyavastheti, idam asyeti vyavasthaanibandhanaanumaane yadi tajj~naanajananam aa"srayet, tat tarhi j~nanena sahabhuvaarthasya prakaa"sanasviikaare naastiiti du.hsthaa vyavasthaa | athehaapi p.r.s.thajavikalpaj~naanaapek.sayaa saamyam | tarhiidam eva graahaka.m na puurvam | ida.m tv abhinnakaalam iti sautraantikamataavataara.h |
atha naalokasya j~naanajanane 'pi taavataa prakaa"sakatvam, j~naanam api sahabhaavy eva, ki.m tu saamagriita.h sahotpattimaatre.na, tarhi tadaatanendriyaa.ny api prakaa"sakaani prasajyeran, te.saam aprakaa"saruupatvaad iti cet | prakaa"so 'pi prakaa"sa evaastu, prakaa"sakas tu katham | na hi piitasya sahabhaavamaatre.na niila.m piitaka.m bhavitum arhati | tasmaan naaki~ncitkara.m kasyacit sambandhapaddhatim adhyaaste | kaara.nopakaaradvaare.na tu pradiipo 'prakaa"sasvabhaave gha.taadau d.r.s.tas tadvyavahaarabhaak, tatas tajj~naanasya j~naanaantara.m prakaa"sam iti gamyamaanaikopaadaanabhaave na .sa.s.thii.m prayu~njiita naama | na punar adhyak.sataapek.sayaa, caitrasya maitra.h sundara ity atra yathaa gamyamaanasaundaryataapek.sayaa (ｰsaudaryataaｰ), na tu saundaryaapek.sayaadhyak.sataa, saundaryayor ekaatmani.s.thatvaat |
naiva.m ka"scit prayu"nkta iti cet | yadi paribhaavaka.h syaat tad api katha.m prayu~njiita, samaanatvaat nyaayasya | tad asyaandhadugdhanyaayena graha.ne gatam etad graahyagraahakalak.sa.navaidhuryadvaare.naadvayasaadhana.m nyaayanaayakasya | na caaya.m nyaaya.h, tat kim anena vaarttikakaaradve.saat "subhaguptaju.s.talo.tanena | anekapradiipavad eva tarhi sa.mvida.h sahitaa.h pratibhaanti bhinnaa"s ceti vedanenaapi ko 'rtha iti cet, na, vyatiriktapratipatryapek.sayaa hi sahitaa.h prakaa"santa iti vyavahaara.h | nanu tadabhaave 'pi sahitaanaa.m prakaa"sana.m na k.sii.nam | evam etat | na tu 
[423] eko 'py anyasya prakaa"sa ity asti | svasvaprakaa"saruupataa punar ayogha.tiipihitaanaam apy astiiti na prastutasiddhi.h | tasmaad anyonyasa.mvidantarbhaava evaanyonyavedanavyavahaarasiddhi.h | na hy ekadiipaprabhavaa api parasparaprakaa"sino diipaa iti vaartaapy asti |

bhinnaa evaa.navas tatra jiiva.m cet sutaraa.m priyam |
kvaapy ad.r.s.tes tathaa hetor asaadhaara.nataa sphu.tam ||
svaprakaa"so yathaa diipo d.r.s.to 'nekas tathaa yadi |
biijaabhedaan mitho bhaasas tatra d.r"syeta saadhv idam ||

tad ayam ekasaamagriisambhavo 'vyabhicaaradvaare.na kvacid ekadar"sane 'nyaanumaanaaya prabhavet, naanyaadhyak.satvaaya, rasaruupaadivat | evam ekopaadaanataapi sajaayiiyataam adhikaa.m prasaadhayet, na svabhaavasa.mkarasaadhyam anyaprakaa"sam | anyathaa kvacid ekam anyasya ja.tam ity api syaad iti | etenaabhinnopaadaanatvam eva parasparapratibhaasa ity api kalpanam apaastam, ekopaadaanaanaa.m ja.taanaam api parasparaja.tatvaprasa"ngaat | aatmaatmaruupe.na hi te.saam api ja.tatvam, eva.m prakaa"satvam api ||
api ca,

na (91a) ruupajananadvaaraa yathaa vastumati sthiti.h |
ekopaadaanabhaavena tathaastu paribhaa.sayaa ||

yathaa hi, sautraantikasya saruupajananam eva graahyatva.m, na tu tasyaapi sphura.nam, evam ekapratibhaasa evaanyapratibhaasa.h syaan na citrapratiiti.h | ki.m ca, ekopaadaanatvam api "suddhaavadheyam etat, svapnajaagradavasthayo"s citraakaarasyaiva hetutvaavadhaara.naat | vyaakulakaale 'pi vikalpasyaanekaakaaravivartatvaat, ekavastuvikalpane 'pi prade"sabhedenaakaarasya citratvaat | pu~njaat pu~njotpattau caanyatamasyaiva saamarthyakalpane ca kvacid anekasya janakatva.m bhaavaabhaavaanukaara.m samaanam | vicchinnaniilaakaaraad api niilaakaarodayadar"sanaad iti nottaram acitraat citrotpattivaadina.h | a"sakyasa.mkhyaanatvaac ca na nyuunaadhikabhaava.h | ki.m ca va.tavat

nyuunaadhikatve 'pi bhavet ki~ncid ekam anekak.rt |
na tv ekabhaavo nyuunasya bhaave vaa citram advayam ||

[424] tajj~naana.m tadvad anyad api gaa.thasvaapaadyavasthaanantara.m caalayavij~naanaat prade"sabhedena citraad eva citraantarotpatti.h | astu vaa sammuurchitaakaaraad ekasmaat kadaacit kutracit citrasya krame.naakrame.na vaa bhaava.h | yadaa taavat jaagaraanantara.m yaavatkaalam anavaruddho middhaadibhis taavat prathamak.sa.nabhuvo vihaaya naapare.saa.m parasparam anubhava.h syaat, upaadaanabhedaat | paramparayaa tadekaprabodhaad iti cet | yathaa yathaa tarhi vyavadhaana.m, tathaa tathaa mandataataaratamyaad anyonyaprakaa"sapra.naa"sa.h kiyataapy antare.na syaat | citraprakaa"saavinaa"sa"s ca jaagaraadibhir aneka.m dinam anubhuuyate, naapi mandataataaratamyam | naiva.m j~naanaakaare "sakyam iti cet | ekaakaarasa.mvedanena bhinnasya sa.mvedanam ity api katha.m "sakya.m yadi naamopaadaanaabheda.h, svagatasyaiva bhedaabhedasya prayojakatvaat | na ca prasa"nge tattvam eva, viparyayaparyavasaayitvaat |
ki.m ca,

upaadaanena sambandhaad upaadeyasya ced graha.h |
upaadaanasya ki.m neti sambandho na prayojaka.h ||

svabhaavaviprak.r.s.to hi parasparasya bodha.h, taa.m ca siimaanam atikramya sannikar.sa.h svaprabhaavam aadar"sayati, sa copaadaanenaiva saardha.m mukhya iti ekasaamagryadhiinaanumaanavad dhetupratiitidvaaraka eva sahabhuvo bhinnasyaanubhava.h syaat | atiitatvaan neti cet | svabhaavakaalaviprakar"sayor na ka"scid vi"se.sa.h | athopaadaanasya dvayam apy etat, sahabhuvas tu svabhaavaviprakar.samaatram | atra tarhi sannik.r.s.tatvam api nik.r.s.tam | upaadaane tu prau.tham iti godhaa"sa"sanyaaya.h | sannikar.sabalaac ca graha.nasthiti.h athaatiitasphura.ne vartamaanatvam eva syaat, katham atiitatvam | tato naatiitasphuurti.h | yadiid.r"sii tattvad.r.s.ti.h parasyaatmabhuutayaa sa.mvidaa (91b) sa.mvedyamaana.m para.m svaruupam eva syaat katha.m paravitti.h |
tatraanunmiilitaak.sasya sannikar.sagho.sa.nam anyatraapy astu | yogivad vaatiitagrahanam api syaat | eva.m prabandhaprav.rttau puurvapuurvasarvak.sa.naviik.sa.naprasa"ngo yaavad ekam upaadaanam anavadhir vaa | yathaa vyavadhitaaratamya.m tathaa sannikar.saprau.thitaaratamyam iti | eva.m svopaadeyasyaapi pratibhaasaprasa"nge sarva.m tadvat | api ca yadi citrapratibhaasasya bheda eva tadaa niilapiitavan nilakha.n.tayor apiiti paramaa.nuparyantadar"sanaat na ki~ncid eka.m sa.mviditam asti yasyaanyad ekopaadaana.m syaad ity apratirodhamaandhyam a"se.sasya jagata.h | na vaa ki~ncid ity etatparyavasaano 'ya.m vaada.h |

[425] tad yadiidam eva vivak.sita.m kim anena phalguvalgitena | .rjunaa krame.naanekatvam api bhaavaanaa.m naastiity etad evocyataam | aakaaraa.naam avastutvam i.s.tam eveti cet | tathaapi kim anena nyaayam asahamaanena |

api ca, aakaaraa.nam avastutvaan naikopaadaanasambhava.h |
prakaa"samaatrasya punar bhedaabhaave 'pi na k.sati.h ||
athaapi bheda i.syeta na m.r.syeta mitha.h prathaam |
mitha.h prathaayaa.h k.saantau tu graahyagraahakata paraa ||

iti siddhaantaviplava.h | tad ayam aacaaryanirapek.sam aakhyaayamaano 'py upaadaanaabheda.h svabhaavabhedam anaak.sipan nai.saam aakaaraa.naa.m parasparaanubhavavibhaavanaaya prabhavati |

d.r"syate taavad eva.m cet d.r"syataa.m ki.m tv abhedata.h |
biijasya svaatmano veti vicaaram idam arhati ||
ekatve citrataabhaavo naanaatve sutaraam ayam |
naikatva.m naapi naanaatva.m buddhiinaam upapattimat ||

tat ko 'tra paramaartha.h | tathaa hi,

aakaaraa yadi ruupam eva manasa"s citraa.h katha.m ki.m nu vaa 
ceta"s citram anekam eva yadi tat kutraikyam aasthiiyathaam |
a.nvaakaaradharaa ca dhiir avi.sayo naapi k.samaa sa.mhatau 
bhaasante ca parasparavyatikara.m ko 'py e.sa maayaavidhi.h ||

tasmaat,

ida.m vastubalaayaata.m yad vadanti vipa"scita.h |
yathaa yathaarthaa"s cintyante vi"siiryante tathaa tathaa || (PV III 209)
bhaavaa yena niruupyante tad ruupa.m naasti tattvata.h |
yasmaad ekam aneka.m ca ruupa.m te.saa.m na vidyate ||
[426] naa"ngaani dhaarayanty ete vicaaravi"saduu.sitaa.h |
vara.m hy apek.sitaa bhaavaa.h k.rtvaa gajanimiilanam ||

iti | svapnamaayaamariicigandharvanagarapratibhaasavat sarvadharma"suunyataiva nyaayapraapteti paramaartha.h | nanu bhagavantam adhik.rtya prakaanto vicaara.h, tat kim iidaanii.m buddho 'pi bhagavaan maayopama.h svapnopana iti cet | kasya punar atropaalambha.h svayam eva bhagavataa tathaa prathanaat, sollaasa.m tadvyaah.rte"s caaryair udyotanaat, tathatayaa ca tathaagatap.rthagjanayor avi"se.sasviikaaraad aagamopagiitagaambhiiryaudaaryavi"se.saad anyatra | nanu vyaapakaanupalabdhibaadhitatvaat lak.sa.naadyaakaara.naam aliikatvaat kvaudaaryam asatkhyaatiprasa"nga"s ca | asatpratibhaasij~naanasvabhaavatvena bhraantatvaat kva gaambhiiryam | tad ayuktam,

atasmi.ms tadgraho bhraantir bhraantir anyaa (92a) niraak.rtaa |
aliika.m caanaliikena ruupe.na na sa pa"syati ||
yathaa sthitaa dharmateya.m tathaa j~naanaat tathaagata.h |
vyavasthaamaatrato 'py asya biijaabhaavaad bhramo na hi ||
yata.h prav.rttivyaav.rttii vikalpaad vaasanaabhuva.h |
tayo.h samuulam unmuulaan nirvikaarapadasthiti.h ||
asatkhyaatir mate caatra naani.s.taabhaasateha yat |
asat tattvena tat sarva.m na caasty anyad abaadhitam ||

puurva.m vistare.na nirastatvaat |

athaapi dharmottaramaargasa"ngaad ana"ngam a"ngiik.rtam etad eva |
dakaadikaakaaraviviktam anta.h parisphuraddu.hkhasukhaadi ceta.h ||

naatra kila baadhakaavataaro de"savitaaniibhaavaad iti | tad api viplutam | yata.h,

anta.h saataadivi.saya.m bahi.h "siitaadigocaram |
vedana.m tattadaakaara.m baadhakagrastam eva ca ||

[427] vyaktivi"se.sam eva hi j~naanasyaakaara.m vidma.h | de"savitaanaabhaava"s ca de.sasyaalpatva.m vaa syaad abhaava eva vaa | tatra paramaa.nuparimaa.ne 'pi de"se prasa"ngii do.sa.h kiyaty alpe pratihanyeteti na prathama.h pak.sa.h | dvitiiyas tu asambhavii sambhavina.h, sambhavinaa hi niyamena kvacid bhaavyam | kvacid apy abhaave 'bhaava eva vibhaavito bhavati | sa.mvedyante caasukhasaumanasyaadayo dehaantas tadbahirde"savyavacchedena sphuranta.h | anyathaa prakaa"savan niilaadibhi.h abhede tadvad eva do.sa.h |
tatra ca kaaye kiyantam abhivyaapya de"sam aasata iti kim anena | kaa vaa sade"sataa, ruupe 'pi svaruupaatireki.no de"sasa.mj~nitasya kvacid anupalabdhe.h | naapy aadhaara eva de"so, vaataatapayor apy ade"sataaprasakte.h | na ca tadapek.sayaa baadhakaprav.rtti.h, ki.m tu svaruupaapek.sayaa | svaruupa.m ca nira"ngam api kalpanaabuddhau yathaa vyatiriktair iva dharmaantarai.h parikaritam aabhaati, tathaa ihedam iti kaalaakaaravimar"sapratyaniikapratyayakalpito nabhogatipratidvandviiva de"so na naama vyavahaaram avatarati | na ceya.m gatir anta.rsukhasaumanasyaadivedane duuravartinii spar"santavad ity uktapraayam | atha yathaa niilaadau vi"sadatarordhvaadharaadibhaagatva.m vitasti.h hastahastipuru.saadiparimaa.naparicchedyatva.m copalabhyate, na tathaa sukhaadi.sv iti mati.h, tata.h ki.m de"savattaamaatraparij~naane | eva.m hy aspar"sanendriyagandharasadhvaniprabh.rtiinaam apy ade"sataaprasa"nga.h | na ca parok.se vahnyaadaav api pratiniyatade"sataadi "sakyam |
atha yatra phale gandharasasambhavas taavati vartamaanau niyatade"saabuuhitu.m "sakyau, parapuurvaadibhaagena ca graha.nakaale cendriya"se.saparimaa.neneti cet | sukhaady api dehaantargataabhogaad de"saparimaa.nena (: dehaantargataabhogaad de"saparimaa.nena) ki.m na "sakya.m pratipattum | avyaaptis tu phale gandharasayor upalabdhaa | bhoktur niyatade"sopalambha iti cet | so 'pi sthuulagraahii naa.nu"sa.h pratiniyamena de"sam avasaatu.m "sakta.h | tasmaad atra taavad vartate kiyantam api de"sam (92b) abhivyaapyeti samaanam | eva.m graha.nakaale 'piindriyade"saparimityasya pratiniyamani"scaya eva | sukhaader api vaa sa eva nyaayo dar"sana"srava.najanitasyaapi | apriyaavalokanatapta.m hi locanam eva priyadar"sane "siitaliibhavad anubhuuyate | kharaa.m"sutaptasya ta.taagaavagaahane tu vyakta.h parimaa.navi"se.sa uurdhvaadharabhaago vaa | anyade"sodayasya tatraaropakalpane 'pi sa eva de"sa.h syaat | parimaa.naniyamo bhuumi.su bhuubhujaam ucita.h | idam eva ca n.rsukha.m yacchaabda.m sa.mvedanam iti na bhinnasiddhi.h, spa.s.tapratibhaasaad vaa | saumanasyasya tu maanasatvaad aspa.s.tapratibhaase 'pi tadanusaare.na [428] sambhavina ihaiva kvacid de"sa iti saamaanyena siddher apratibandhaat | naapi nirbandhas tatropayogii, saadhyasyaapi vikalpakatvaprasa"ngaat |
ki.m ca parimaa.naniyamaanavadhaara.ne yadi de"savattaani.sedha.h kvacit, kaalavattaa tu sarvasya maa bhuut k.sa.nasya svaparimaa.nenaavadhaarayitum a"sakyatvaat | kevala.m puurva.m naasiit pa"scaac ca na bhavatiiti pratiniyatakaalataam upasthaapayati sthaviiyasii buddhi.h | ihaapi na bahirdehaad ihaiva tu saumanasyaadiiti ni"scaya.h sthita eva | ki.m ca, kaalayogas taavad i.s.ta eva saumanasyaade.h, anyathaa kadaapy abhavata.h saadhvii baadhakayukti.h, sa eva ca de"savattaam upanayati, kvacid abhavata.h kadaacid bhaavayogaat | yatraiva caasti sa eva de"sa.h, sa tu sthuula.h suuk.smo veti kim anena | kaale tu prayojanaantaraapek.sayaa niyamasthaapanam iti ||

yathaa niyatakaalataa niyatade"sataiva.m sphu.taa, 
prade"saniyamas tv asaav a.nutayaadhimaatre.na vaa |
dvidhaapi tu na baadhakavyuparati.h sukhaadaav 
ato niraak.rtagiraa k.rta.m kimu vi"se.saparaak.rte.h ||

tad eva.m sattaamaatraanubandhinii kaalavatteva de"savattaa na kvacid vyaapakaanupalambhasambhava.m bhayam anavakaa"sayitu.m "saknoti maiva.m vaa svayam api sattaavyavahaarasiddhi.h katha.m sukhaadau |

ekaanekavivekaasiddhir yadvad asya bhavato 'pi na siddhi.h |
eketarayor anyatarasya svavido mita iva dhaama nirasya ||

yathaa hi, niilasyeva puro 'vasthitaakaarasya sukhaader apratibhaasanaat ekaanekaruupavyatireka.h pratipattum a"sakya.h, tathaa tata eva tayor anyatarasambhavo 'pi pura.rsphuraty evedam ekam aneka.m veti niruupa.nopalabdhe.h | parok.se 'pi dar"sanaanusaare.na tathaa vyavasthaayaam apura.rsphuraty api ruupe pura.rsphuradruupaanusaare.na de"sapratiniyamaattigmabha"ngajaagnika.nikaadivat tayor abhaavo 'pi vyavasthaapyataam |
sataa ava"syam ekadhaa bhaavyam iti cet? na, vyaapakatvaat tayor anyatarasandehe sattvasyaiva sandehaat | svasa.mvedanasya tu "sakti.m "svetaadivad eva duuriikuru, maa tatpratyaa"sayaa sthaa.h | na ca pramaa.naantaram astiiti parasya sandigdhaasiddhim udbhaavayato 'pi na svaya.m sadvyavahaara.h saadhakabaadhakavaidhurye (93a) sandehasya nyaayapraaptatvaat | svasa.mvidite ca [429] niilaadij~naanasvaruuparaa"sau baadhaadar"sanam eva balavad biijam asya | tata eva tarhi bhavatu svasa.mvido 'praamaa.nyam, baadhaayaa abhaave tu praamaa.nyam iti cet, naivam, adar"sanamaatre.naabhaavasiddhe.h | bahi.h samastam abhyastam abaadhakasya ca saadhakasambhavaan naaparo d.r"syaanupalambha.h | "saastra eva tu cintito 'yam abaadhavaada ity aastaa.m taavat |

vedotpaadyakathaadiinaam api caiva.m pramaa.nataa |
utsargasiddha.m maanatvam ity api grastam agrimai.h ||
svato yatraapi maanatva.m tad abhyaasaphala.m vidu.h |
bahi.h samastam abhyastam asadantas tu cintyate ||

nanu graahakaakaarabalaad aliikasyaapi graahyaakaararaa"ser avabhaasa ity a"sakyaapahnava.h sukhaadir iti cet? na, 

svaprakaa"sasvabhaavatvaad bhaagayor ubhayor api |
ki.m graahya.m graahi vaa ki.m syaan na caanyenaanyabhaasanam ||

iti bahirarthaduu.sa.ne praag eva (praag eva) niruupa.naat | na caabhimaanamaatraad vastusthitir iti | ki.m caatra mate du.hkhaadivan niraakaaraj~naanaruupatayaa,

raagadve"samohamaanaadinikhilakle"saga.na.h sahajo yadi |
i.s.taani.s.tatayaa ca vibhaaga.h ka.h saakaaramate '"nga viraaga.h ||

aalokaakaarayogo hi bhraantir bhavataam | tadabhaavaad avidyaadaya.h svabhaava eva bhavabhaajaa.m bhaveyu.h, aalambanadvaare.naaliikatve sukhaader api prasa"ngaat | tato 'ni.s.tatayaa haanam upaadaanam anyathaa ke.saa~ncid iti saakaarapak.sa evaak.saraantare.nokta.h | aakaaracakraikade"sad.r"syasp.r"syaparyavasaana.m tu vaimatyam iti na ki~ncid etat | yathaa bhraantitve 'py ani.s.tatayaa kasyacit tyaagas tathaaliikatve 'pii.s.tatayaa aakaaravi"se.sasya sthitir astv iti saadhyak.sati.h | caittaa"s caite sukhaadaya i.syante, citta.m vi.sayagraahitayaa aakaarasvaruupa.m heyam, caitta.m caavasthaayiiti naaya.m samprayuktadharma ity aagamavirodha.h | abhede ca cittavad evaaliikatva.m te.saa.m tadvad vaa cittasyaapi satyateti katham anaakaarasya saadhyasya siddhi.h |
nanu yad yathaa bhaavyate tat tathaa sphu.tiibhavatiiti vyomaakaaram api citta.m bhaavyamaana.m tathaa sphu.tiibhavi.syati, prasiddhaakaaravirahaac ca niraakaara.m tad eveti katha.m saadhyasiddhi.h | na, prayojanaabhaavaat,

[430] sa.msaarado.sair asp.r.s.ta.m lak.sa.navya~njanojjvalam |
aatmabhaava.m vihaaya tva.m vihaayas tva.m yadiicchasi ||
nanu sambhogakaayo 'yam i.s.ta evaarhataa.m sutai.h |
dharmakaayasya laabhecchur bhajed vyomopama.m vapu.h ||

iti cet | tat tarhi na taavat saadhya.m, yathokta evecchaaparisamaapte.h | naapi saadhana.m kasyacid arthasya, niraakaaraat kvacid arthasiddher asiddhe.h | paraarthasiddhir api vi"si.s.taakaarapratibaddhaivety uktapraayam | idaaniim aakaaraad evaarthasiddhi.h paratas tu niraakaaraad iti ka eva.m pratye.syati syaadvaadaad (syaadvaadaad) anyatra | aagamaad evam iti cet | kva yuktibaadhite 'rthe "sara.nam aagama.h | (93b) pu.nyaj~naanasa.mvalitaakaaravi"se.se.na vi"si.syamaa.naartha"saktis tatprakar.saparyante svayam api prakar.saparyantavartiny eva syaat, katha.m tato vicchidyeta, anyato vaa sambhavet | kasya kadaacit pratiitir evaasambhavi.nii, na caagamo 'pi mukhyaak.sara iid.rgartha.h, vyaakhyaantaraa"srayas tu yuktipraagalbhye bhavet, saa ca k.sii.neti cintitam | tathaapi baadhabhayaat bhaktavyam eva tadvapu.h, abaadhatvaac ca tad evaarthasamartham ity api sidhyatu, tata eva ca praag api tadupaayiny evaartha"saktir iti cet |

na so 'sti ka"scit samayaprakaaro yatra sthita.m naabhinihanti baadha.h |

tathaa hi, yadvyomo 'yam analaakaaram,

yadi taavad khavad vyaapi tadvad evaasya duu.sa.nam |
jyotsnaata.tinma.nijvaalaasphuli"ngaaditulaasv api ||

tadvad eveti sambandha.h |

na svaruupe.na yad d.r.s.ta.m d.r.s.taantadvaarato 'tha vaa |
bhaavya.m katha.m tadaa ruupe tulaa te.sv eva kenacit ||

bhavi.syati | ruupaviraagi.no hi samyagmaargaparicayaad eva "suddhibuddhyaa tajj~naanam | na tadbhaavanaad eva vyaapakaanupalambhasambhavabhayabhra.m"sabhaagii | ki.m bhuuya.h |

saa.m"se 'vayavivad do.so nira.m"se paramaa.nuvat |
naapara.m vastu caastiiha sarvagraasaa hi "suunyataa ||

[431] tasmaad baadhaabhayabhra.m"sa"sa.msinaapi tadbhaavyam a"sakya.m ca | pravacanoktatvaad bhaavyam eveti cet | tat kim idaanii.m pit.rkuupa iti k.saaravaaripaanam | ki.m vaa dhaatugatiyoni"sraavakaadimaargo na tadukta.h | atra ca yasyaapi heyatayaa nirde"sa.h, tasyaapi naaj~natayaa heyatvam, api tu vineyasyaabhilaa.saadiva"saat | svargopade"saad eva hi bhagavaan pramaa.nam | tasmaat tatropayogabuddher abhaavaat svayam ad.r"syasya baadhaatikramaakaaranidar"sanasyaabhaavaac ca kuto bhaavanaamayii siddhir iti sambhoga eva paryavasaana.m vyaapaarasya,

gu.naas tadekaniyataas tadekaniyataa ruci.h |
tad ekaniyata.m maana.m baadhenaiva sama.h para.h ||
para eva jino ye.saa.m tai.h sva"saastaapi haarita.h |
.rjukramag.rhiito ya aagamaal lak.sa.nojjvala.h ||
"suunyataa sa.mvido naanyad gaambhiirya.m saa ca tadgataa |
saa tu kalpitadharmaanaa.m sarve.saa.m veti carcitam ||
aagame 'pi svavaacaa na niraakaarasya dharmi.na.h |
"sruuyate dharmakaayatva.m vyaakhyaanyaapi k.rtaa na kim ||
i.s.ta.m khad.r.s.taantatayaa nira"nga.m mano 'tha "suunya.m nanu sarvathaastu |
na sarvathaa ced upamaa nira.m"satyaago 'pi ki.m na pra.nayii priyasya ||

aagantukamalaprapa~ncavigamenaiva hi vihaaya.rsaad.r"syam iti dar"sita.m praak | ata eva Mahaayaanottarantantre (corr.: °notaratantre) nirdi.s.tenaiva saadharmye.na sarvatra vyomopamaa, yathaa vyapagatavikalpa.m gaganavad ityaadi | tasmaan naakaaravirahe.na | yat tu,

aki~ncane niraabhaase niraalambe niraa"sraye |
cak.su.sy atha vyatikraante 'py aruupi.ny anidar"sane ||
yathaa nimnonnata.m vyomni d.r"syate na ca tat tathaa |
buddhe.sv api tathaa sarva.m d.r"syate na ca tat tathaa ||

[432] iti | tatraaki~ncanaadivi"se.sa.na.m vyomna eva rajoniihaaraadik.rtasya (94a) nimnonnatasya dar"sane 'py abhaavavibhaavanaayeti vyaktam etat | sambuddhe 'piity anuktvaa buddhe.sv iti saamaanaadhikara.nya.m baadhakabahuvacananirde"sayatnaat |sugate tu bhagavati yathoktaakaare evaapavaadasamaaropalak.sa.nasya nimnonnatasya dar"sane 'pi na bhaava itiiyad eva vivak.sitam | astu vaa vacanapari.naamena bhagavaty api yojanam | yathaa tv aacaaryavasubandhupaadair dharmadharmitaaprativibhaage nirvikalpaj~naanalak.sa.naprastaave dvayena graahyagraahakabhaavena niruupayitum a"sakyatvaad aruupi, savi.sayatvaad anaabhaasam iti vibhaktam, tatheha buddha iti prayukte 'py astu | aki~ncanatvam apy aagantukaraagaadivigamaaj j~neyam | "se.sam aviruddham | ata eva dharmadharmitaavibhaage eva,

asatkhyaanaatmato 'khyaanaad iti bhraantivyavasthitau |
khyaatir adhyavasaayaarthaa boddhavyeti niraakulam ||
katha.m pa"syasi tasyaivam vibhaati pratibhaasate |
ityaadivad vikalpe 'pi khyaaty uktir na virudhyate ||

Madhyaantavibhaage ca suvyaktatvaat |

yadi tu khyaatir aakaarasyaasato 'bhimataa bhavet |
yauvaraajakaraajasya mune.h sambhoga ity asat ||
tadaadhipatyaat tatkhyaati.h parasyety uktavaan na kim |
nityavyaapitayor artha.m yathaa vyakta.m vibhaktavaan ||
tasmaad adhyavasaayo 'yam asata.h khyaatir iiritaa |
"sulkavyayabhayaan naato ratnaraa"sir apaasyataam ||
taduktidharmakaayasya tyaage 'py e.sa na ki.m naya.h |
nanu tasyaapavaadena ko buddha.m "sra.na.m gata.h ||
vastuno dharmiruupasya dharma.h saamaanyalak.sa.na.h |
"suunyataakhyo mato dharmakaaya.h kaatarataara.na.h ||
	
"suunyataatathataadharmadhaatubhuuta"sikhaadibhi.h |
padai.h khyaata.h svabhaavo 'sau svaabhaavika iti "sruta.h ||	
[433] yogaacaaramate giita.h parini.spanna ity api |
dvayaabhaavatayaa sarva"suunyataa madhyamaadhvani ||	
aa"srayasya paraav.rtti.h saiva dhaatur anaasrava.h |
tattva.m ca paramaartho 'sau tadbodhaad buddha ucyate ||	
tanni"scayaphale maane tadbalaalambino gu.naa.h |
na "sakyo nihnavas tasya vibhinnasyeva dharmi.na.h ||

ava"sya.m hi prakaa"samaanam etac citra.m "suunyatayaa saak.saatkartavyam, taavataiva bodhisiddhir iti kim apare.na | na ca svasa.mvedanaad anyat saak.saatkaari | saa ca tathataa sa.mkle"savyavadaanaavasthaasaadhaara.na"s cittadharma iti svaabhaavika.h sahaja.h prak.rtir iti caabhidhiiyamaano 'pi vyavadaanaapek.sayaa dharmakaayavyahaaragocara.h | tatra k.sa.nikataa taavad aakaaravi"se.saanapek.saasau bhaavyamaanaa yo ya evaakaara.h sannidhiiyate, ta.m tam eva pratividhyatiiti dharmitaaniyatatallak.sa.naadini.spaadakapu.nyasambhaarasahakaarikaara.nopaniitam antima.m tam evaakaaram aa"srayiikaroti | tatra praagavasthaayaa.m citram eva tatparatantram ucyate | abhuutaparikalpo vikalpa iti cokta.h | paryante tu citra eva vitathakalpanaayaam aprayojakatvaan na tathocyate | tadruuparahitas tuucyate | (94b) hetupaaratantryamaatrasambhave 'pi caasadvaasanaapaaratantryaabhaave paratantro 'pi naabhidhiiyate, ki.m tu sambhoga iti, dharmasambhogaad da"sabhuumibhi.h sambhujyamaanatvaac ca | tattvato vaa hetupahalabhaavaat kva paaratantryam iti | tasmaad dharmaruupa eva dharmakaaya.h | nanu,

sarvaakaaraa.m vi"suddhi.m ye dharmaa.h praaptaa niraa"sravaa.h |
svaabhaaviko mune.h kaayas te.saa.m prak.rtilak.sa.na.h ||

iti siddhaanta.h, katha.m paroktaakaarasya "suunyataakhyo dharma ity ucyate | tad ayuktam | na khalu "suunyataato 'nyaa prak.rtir dharmaa.naam aagame "srutipathaavalambinii, sthitibhedena tu yathaadhimukti veditavyaa | tathaa hi,

nairaatmya.m vidur ii"svaraadivirahaan nityasya caivaatmano 
'vaacyasyaapi ca ke 'pi kecana ja.tapraakaa"syayogasya ca |

[434] baahyasyaa.nutanor api vyapagamaad anye puna.h svapnavat kecid ruupaniruupa.naasahatayaa tasyaa.h svavitter api ||

tarkacintaayaa"s ca krame.na tadekaprava.natvaat ||
pratyak.saad anumaanaad vaa na hi bhaavaprasiddhaya.h |
taabhyaam eva tu baadhai.saam aidamparyamatas tayo.h ||

na ca lak.sa.naadimaatrasyaiva dharma iti bruuma.h | ki.m tu yaavanta.h svalak.sa.nadhaari.na.h cittaprakaaraa.h "sariirabuddhisa.mkhyaataruupaas te.saa.m sarve.saam eva sambhogapo.sa.na.m tuupalak.sa.na.m tad api parityaagena bodhibodhanaartham | abhisamayaala.mkaare ca,

ye dharmaa.h sarvaakaaraa.m vi"suddhi.m praaptaas te.saa.m prak.rti.h |

iti saamaanyena nirde"saat na sambhogatyaaga.h, sa tu p.rthakkaayatvena vyavasthaapyata iti | sarvaakaaraj~nataaparyantapariga.nanaat p.rthag eva pariga.nita.h | tasmaad dharmadharmibhaavena bhittvaa kaayadvayavyavastheyam | tad asya bhagavati taadaatmya.m sambandho, nirmaa.nasya tu tadutpatti.h | yadaa tu sadaatana.m tadruupa.m sakala"sukladharmaakaaratayaa vivak.sitam, tadaa tatraapi tadutpattir eva | yathoktam,

dharmakaayaprabhaavitaa gu.naa.h (***)

iti | eva.m ca sati yady api saadhanam api tat, tathaapi na tanmaatre.na tatraadara.h, ki.m tu tattvam ity eva | saadhyasaadhanayor anantabhaavo 'pi kuta iti cet | tattvasaak.saatkaarasyaiva saadhyatvaat, tadbhaavanaayaa eva ca saadhanatvaat, tadabhaave 'ni"scaye vaa tayor eva lopaa"sakte.h | tasya ca pratibhaasinaiva dharmi.naa caritaarthatvaan ni"scaayakapramaa.naparye.sa.naiva param ava"si.syata iti samaapta.h puru.saartha.h | tac ca saamaanyaruupam eva bhaavyam, k.sa.nikatvaadivad iti svabhaavaantaram avasthaapyate | tadadhigamaadhiina"s ca buddhadhvanir iti tad eva pradhaana.m buddharuupam, sa eva vaa buddha ucyate, prataapa eva raajetyaadivat | lak.sa.naadicitrataa hi cakravartiniity uttaratantram | na caivam arthaantarasya katha~ncit sattve 'pi ka"scid upayoga.h | tato dharmakaayasa.mj~naapy asya yaacitakama.n.danam iti na niraakaaradar"sanaanurodha.h ka"scit | ata eva dehabhogaprati.s.thaavi"se.sa"saalini,

[435] akani.s.the pure ramye "suddhaavaasopari sthite |
budhyante tatra sambuddhaa aaruupye.na kim anyathaa ||

tasmaat,

sambhogakaayasthita eva naatha.h svavittisaak.saatk.rtadharmakaaya.h |
da"saantaratve hi tad eva saadhya.m baadhye tu bandhyo vividha.h prayaasa.h ||

tathaa ca sati,

graahyagraahakavaidhuryaad vij~naana.m paramaarthasat |
ekaanekaviyogena vij~naanasyaapi "suunyataa ||
sa.mv.rttyaapi na tadruupa.m traidhaatukavivartinaam |
taavataudaaryam i.s.ta.m ca dharmataatikramaan na tu ||
yathaa k.sa.nitva.m bhavataa so.tha.m tac ced aliikataa |
ki.m na sahyaa k.sa.nitva.m vaa mara.na.m sahyate katham ||
mara.naan na bhaya.m yasya tasyaanyasmaat kuto bhavet |
sarvaakro"so hi mara.naparyantatvena bhii.sa.na.h ||
m.rtaad vara.m durbalataa sadaa cet saiva na.h priyaa |
varam i.s.tasya na praapti.h praaptau vigha.tana.m na tu ||
tasmaat prak.rtir e.saiva naatikramitum i.syate |
tathaapi ko 'py ati"saya.h praaptum i.s.ta iti sthiti.h ||

k.sanikaaliikayo"s ca saadhaara.niiti na do.sa.h ka"scit | k.sa.nikatvavad dhetuparaadhiinataady api dra.s.tavyam | tad alam asthaanakaataratayaa | api ca,

nabhastalaaliikakala"nkahaanaye nabhastvam evaastu calatva"saantaye |

[436] na vastudharmasya yadi vyatikrama.h pramaa.nato 'liikamate 'py asau sama.h ||
mahaapa.n.ditaj~naana"sriimitraviracitaayaa.m saakaarasiddhau
madhyamaavataaraparicchedas t.rtiiya.h ||
 